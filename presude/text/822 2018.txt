  
K. br. 822/18
 
 
U IME CRNE GORE
 
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković
kao zapisničarke, u krivičnom predmetu protiv optuženog B. O., zbog produženog krivičnog djela
falsifikovanje novca iz čl. 258 st. 2 u vezi čl. 49 Krivičnog zakonika Crne Gore, rjašavajući po optužnici ODT-a
Podgorica Kt. br. 46/18 od 14. 11. 2018. godine, nakon održanog glavnog i javnog pretresa u prisustvu
zastupnika optužbe Ivana Medojevića, optuženog B. O. i njegovog branioca adv. L. A., dana 13. 03. 2019.
godine donio je i javno objavio
 
P R E S U D U
 
Optuženi:
 
B. O., JMB xxxxxxxxxxxxx, od oca V. i majke Lj., rođene M., rođen xx. xx. xxxx. godine u Č., Republika Srbija, sa
prebivalištem u P., državljanin Crne Gore, neoženjen, bez djece, pismen, završio srednju medicinsku školu, po
zanimanju radnik, lošeg imovnog stanja, neosuđivan.
 
Kriv je
 
Što je:
Dana 11. januara 2018. godine, u periodu od 16:00 do 18:00 časova, u Podgorici, svjestan svog djela čije je
izvršenje htio, znajući da je njegovo djelo zabranjeno, pribavio lažan novac u namjeri da ga stavi u opticaj kao
pravi, a zatim ga u dva navrata stavio u opticaj, na način što je u blizini Autobuske stanice u Podgorici od
jednog za sada nepoznatog lica pribavio lažnu novčanicu u apoenu od 100,00 eura, serijskog broja
S35765421968, tako što je tom licu dao novac od 20,00 eura za označenu novčanicu, da bi zatim oko 16:00
Osnovni Sud u Podgorici
K 822/2018
13. Mart 2019
 časova došao do pekare "I." DOO, vlasništvo Đ. B., koja se nalazi u Bulevaru Pera Ćetkovića, gdje je od istog
zatražio da kupi tri bureka i tri jogurta i predao mu označenu novčanicu, kako bi platio označene proizvode,
ali je isti odmah utvrdio da novčanica nije prava i vratio mu je, nakon čega je istog dana oko 18:00 časova,
došao u Ulicu Mitra Bakića i ušao u poslastičarsko-pekarski diskont "S." vlasništvo H. M., te od radnice u
diskontu zatražio da kupi nož za rezanje pice, čija cijena je bila 08,00 eura, kojom prilikom joj je radi plaćanja
predao istu novčanicu, pa kada mu je ista saopštila da nema novca u kasi, da bi mu vratila kusur, isti je tu
novčanicu predao H. M., kako bi usitnio novac, koji je odmah posumnjao da se ne radi o pravnoj novčanici, iz
kojeg razloga je u prodavnici zadržao optuženog, tako što je zaključao vrata prodavnice i pozvao policiju,
- čime je izvršio produženo krivično djelo falsifikovanje novca iz čl. 258 st. 2 u vezi čl. 49 Krivičnog zakonika
Crne Gore.
 
Pa sud okrivljenog na osnovu čl. 4. st. 2, 32, 36, 42 st. 1, čl. 45. st. 1 tač. 3 i čl. 46 st. 1 tač. 3 Krivičnog zakonika
Crne Gore, te čl. 226, 229 i 374 Zakonika o krivičnom postupku,
 
O S U Đ U J E
 
Na kaznu zatvora u trajanju od 6 (šest) mjeseci, koju kaznu je dužan izdržati nakon pravosnažnosti presude.
 
Na osnovu čl. 75 i 258 st. 5 Krivičnog zakonika Crne Gore optuženom se izriče MJERA BEZBJEDNOSTI trajnog
oduzimanja novčanice u apoenu od 100,00 eura, serijskog broja S35765421968, kao predmeta izvršenja
krivičnog djela.
 
Obavezuje se optuženi da plati po osnovu troškova krivičnog postupka iznos od 30,00 eura, u roku od 15 dana
po pravosnažnosti presude pod prijetnjom prinudnog izvršenja, dok će sud o troškovima koji se odnose na
nagradu braniocu postavljenom po službenoj dužnosti, odlučiti posebnim rješenjem shodno čl. 227 st. 2
Zakonika o krivičnom postupku.
 
